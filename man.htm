<h1>wLex: abiinfo</h1>

<p>wLex on <a href="https://www.riigiteataja.ee/">elektroonilise Riigi Teataja</a> mitteametlik kasutajaliides, mis võimaldab:</p>
<ul>
    <li>seaduseid <strong>hõlpsamini leida</strong> -- päringumootor oskab seadusnimetuste "ametlikud" lühendid ära tunda, süstemaatiline kataloog avaneb ühekorraga tervenisti;</li>
    <li>õigusakte <strong>mugavamini lugeda</strong> -- seadusteksti kõrvale kuvatakse automaatselt koostatud ja eraldi keritav sisukord, mis ulatub paragrahvide pealkirjadeni;</li>
    <li>aktide <strong>muutumist jälgida</strong> -- akti erinevaid redaktsioone on võimalik omavahel võrrelda ning samuti on saadaval "värskete" (hiljuti muutunud) ja "vanade" (peatselt muutuvate) seaduste kataloogid;</li>
    <li>seadustele <strong>paremini viidata</strong> -- seadusele kehtivale redaktsioonile viitamiseks piisab seaduse pealkirjast või "ametlikust" lühendist; viidata saab ka kindla kuupäeva seisuga kehtinud redaktsioonile või akti mistahes paragrahvile.</li>
</ul>

<h2>Otsingud</h2>
<ul>
    <li>wLex'il ei ole oma andmebaasi. Kõik päringud edastatakse elektroonilisele Riigi Teatajale ja kõik aktide tekstid laetakse sealtsamast.</li>
    <li>Elektrooniline Riigi Teataja sisaldab õigusaktide terviktekste alates 01.06.2002. Varasemaid terviktekste ei ole võimalik leida ega kasutada.</li>
    <li>Päringute, millele on väga palju vastuseid (nt "seadus"), täitmine võib võtta nii palju aega, et süsteem "annab alla".</li>
    <li>Seaduste, mille pealkiri on läbi aja muutunud, vana pealkirjaga redaktsioone ei ole võimalik lühendi järgi otsides leida.</li>
    <li>Laiendatud otsinguvormi, mille abil on võimalik otsida soovitavat teksti lisaks aktide pealkirjadele ka nende tekstidest ning mis võimaldab otsida akti kindlaksmääratud kehtivuskuupäevaga, avamiseks tuleb jätta kiirotsingu sisestusväli tühjaks ning vajutada nupule "otsi!".</li>
</ul>

<h2>Viitamine</h2>
<p>Üks wLex'i olulisi eeliseid elektroonilise Riigi Teataja ees on võimalus aktidele otse ja mugavalt viidata. Selleks võib kasutada järgmiseid aadressikujusid:</p>
<ul>
    <li><em>wlex</em><strong>/AKT/</strong> - seaduse (vaatamise hetkel) kehtiv redaktsioon</li>
    <li><em>wlex</em><strong>/AKT/pp.kk.aaaa/</strong> - seaduse redaktsioon, mis kehtis määratud kuupäeval</li>
    <li><em>wlex</em><strong>/AKT/pp.kk.aaaa/pp.kk.aaaa/</strong> - seaduse kahe redaktsiooni võrdlus</li>
    <li><em>wlex</em><strong>/AKT/#pNN</strong> - seaduse kehtiva redaktsiooni määratud paragrahv</li>
    <li><em>wlex</em><strong>/AKT/pp.kk.aaaa/#pNN</strong> - seaduse määratud redaktsiooni määratud paragrahv</li>
</ul>
<p><em>AKT</em> võib seejuures olla nii lühend kui pealkiri.</p>

<h2>Twitter ja Facebook</h2>
<p>Kui oled Twitteri või Facebooki kasutaja, võid lisada <a href="http://twitter.com/seadused/">seadused</a> Twitteris oma jälgimisnimekirja või hakata Facebookis <a href="http://www.facebook.com/pages/wLex/203464814835">wLex</a>-i fänniks. Nii saad teateid seaduste uute redaktsioonide jõustumisest ja uute võimaluste lisandumisest wLex'i.</p>

<h2>Vaba tarkvara</h2>
<p>wLex on vaba tarkvara, mida igaüks saab jõudumööda paremaks teha. Kui sa ei oska programmeerida, saad siiski asjale õla alla panna -- palju abi on ka asjalikest veateadetest ja hästi põhjendatud arendusettepanekutest. Programm on kirjutatud keeles PHP5 ja seda levitatakse GNU üldise avaliku litsentsi (GPL) alusel. Vaata lähemalt: <a href="http://github.com/wolli/wlex/">http://github.com/wolli/wlex</a>.</p>
